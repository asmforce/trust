**«Еволюція довіри»**

Цей взаємодіяльний путівник значною мірою ґрунтується на новаторській книжці [Роберта Аксельрода](https://uk.wikipedia.org/wiki/Роберт_Аксельрод) 1984 року під назвою [«Еволюція співпраці»](https://www.amazon.com/Evolution-Cooperation-Revised-Robert-Axelrod/dp/0465005640)! Мене також неабияк надихала його наступна книжка 1997 року — [«Складність взаємодії»](http://press.princeton.edu/titles/6144.html), а ще міркування [Роберта Патнема](https://uk.wikipedia.org/wiki/Роберт_Патнем) про занепад американського «суспільного капіталу» в його книжці [«Боулінг наодинці»](http://bowlingalone.com/) 2000 року.

Так, я книжковий хробак, та не цькуйте мене, будь ласка.

**«Дедалі менше людей висловлюють довіру одне одному»**

Точні зведені статистичні дані можна переглянути на [Наш світ у даних](https://ourworldindata.org/trust). Ммм статистика…

**«Гра в довіру»**

В теорії ігор також відома як горезвісна [дилема в'язня](https://uk.wikipedia.org/wiki/Дилема_в%27язня). Таку назву вона дістала від оповідки про двох злочинців, що кожен з них міг або виказати свого поплічника (ошукати), або мовчати (співпрацювати). Я вирішив не робити свою гру за цією оповідкою з двох причин. По-перше, «співпраця» двох злочинців є поганою з погляду суспільства. По-друге, вона неправдоподібна, бо кожен знає: стукач своє дістане!

**«Ви наперед не знатимете, котра гра остання»**

У повторюваній грі в довіру (чи то пак *повторюваній дилемі в'язня*) важливо те, що жоден гравець не знає *коли* гра скінчиться. Чому? Подумайте, що робитимуть гравці, якщо напевно знатимуть, що цей двобій останній, а отже дія кожного — хоч яка вона буде — залишиться без відповіді? Та певно, що дуритимуть! Та якщо це наперед відомо й передостання дія вже не вплине на останню, то й передостанній двобій має скінчитись обопільним ошуканством.  
А якщо скуток передостаннього двобою завчасно відомий, то й за крок до того…

**«Папуга»**

В теорії ігор ця стратегія ширше відома, як **око за око**. Її створив і вперше застосував для перемоги в змаганні Роберта Аксельрода з теорії ігор 1980 року американський науковець [Анатолій Рапопорт](https://uk.wikipedia.org/wiki/Рапопорт_Анатолій_Борисович) родом з Харківщини. Від назви «око за око» я відмовився з двох причин. По-перше, вона звучить недолуго, тимчасом як це чудова й чесна стратегія. По-друге, назва «око за око» досить широко відома, тож дехто міг би ставити на неї лише тому, що колись про неї чув.

**«Ви можете брати під сумнів те різдвяне перемир'я»**

Був принаймні ще один такий хлопчина, який сумнівався. Під час перемир'я німецький капрал з відразою зазначив, що [«Під час війни цього не мало трапитись. Невже Ви не маєте німецького почуття гідності?»](http://time.com/3643889/christmas-truce-1914)

Звали того чоловіка Адольф Гітлер.

Таке л@йно годі вигадати.

**«Задля культурного поступу»**

Мене неймовірно захоплює один напрочуд молодий міжпредметний науковий напрямок, що дістав назву «культурна еволюція». Щоправда, цю назву визнано невдалою, зокрема й через те, що аж надто вона нагадує «суспільний дарвінізм». А це різні речі. Повірте.

Одне з ключових тверджень теорії культурної еволюції — що культура розвивається так само, як життя: через розмаїття й добір. Розмаїття полягає в тому, що люди відрізняються своїми поглядами й поведінкою, та вигадують нові чи не щодня. Добір виявляється в тому, що люди намагаються взоруватись на своїх героїв і авторитетів, наслідуючи їх погляди чи поведінку.

(Зауважте: це не зовсім те саме, що теорія «мемів» Річарда Докінза. Бо «меми», наче гени, обертаються на щось чітко окреслене й відтворюються дуже точно. Це, вочевидь, неправда. До того ж, Ви навряд чи зможете сказати слово «мем» без посмішки сьогодні)

Я вважаю, що «культурна еволюція» — це повний надій напрямок, що здатен поєднати *всі* науки про людину: психологію, соціологію, економіку, антропологію, політологію, нейронауку й біологію. Найскладніші питання сьогодення не обмежені звичними науковими кордонами, тож зведення мостів між точними й гуманітарними науками є лише питанням часу.

Якщо хочете дізнатись більше про теорію культурної еволюції, то раджу звернутися до книжки Джозефа Генріка (Joseph Henrich) 2015 року видання — [«Таємниця нашого успіху»](http://press.princeton.edu/titles/10543.html)!

**«Саме жага до визискування знищила їх [Шахраїв]»**

Можливо, Вам траплялось чути, що хтось віднайшов ігрову стратегію, яка дозволяє гравцеві «скористатися з еволюції». На сторінках часопису [Науковий Американець](https://www.scientificamerican.com/article/game-theory-calls-cooperation-into-question1/) подибуємо таке: «[Розвідка Вільяма Преса і Фрімана Дайсона] оголошувала найкращими себелюбні стратегії, що спричиняли здирництво, а не співпрацю.»

Наукові пошуки Преса і Дайсона є вкрай важливі, проте Науковий Американець сплутав два різні вжитки слова «еволюційний». Перший, так само, як в цьому взаємодіяльному путівнику, означав зміну *добірки гравців* у часі. Тоді як в другому випадку йшлося про зміни в часі вже *правил гравця*. Наприклад, Хитрун є «еволюційним», позаяк змінює власні правила, тимчасом як Папуга «еволюційним» *не* є, бо незмінно тримається своїх переконань.

Тож Прес і Дайсон віднайшли стратегії визискування «еволюційних» гравців, як-от Хитрун, та ці стратегії *досі неспроможні перемогти еволюцію змагання*, бо в тривалому повторюваному змаганні непереможними лишаються чесні й хороші стратегії.

**«В нас просто поменшало друзів, крапка»**

Я не жартую, візьміть прочитайте [«Боулінг наодинці»](http://bowlingalone.com/) Роберта Патнема. Певно, що книжка з далекого 2000-го трошки застаріла по стількох роках, проте наведені в ній міркування й уроки досі слушні, як ніколи.

**«Непротиборча гра» / «Обопільна користь»**

Хай там як, а я досі обожнюю [«7 звичок надзвичайно ефективних людей»](https://www.amazon.com/Habits-Highly-Effective-People-Powerful/dp/0743269519) — книжку Стівена Кові 1989 року, понадто звичку №4: Думай про обопільну перемогу.

Бо, всупереч поширеній думці, пошук таких обопільно вигідних рішень є важким та болісним, і забирає чимало сил. Та я б сказав навіть більше — типовий для нашої культури протиборчий погляд «з нами чи проти нас» це простий шлях, стежа ледацюг, така собі «швидка їжа» в царині громадської діяльності.

Та нехай. Я справді непохитно вірю, що «Ненульової суми», чи то пак «Обопільної перемоги», ми всі конче потребуємо — і в особистому житті, і в житті суспільства, а *надто* — в житті політичному.

**«Папужка»**

Тоді як первинна назва Папуги була **око за око**, відповідна назва Папужки — **око за два ока**. Правило те саме: співпрацювати допоки другий гравець не ошукає *двічі* поспіль.

Втім існує ще один поблажливий різновид **ока за око** — великодушний. Він має майже таке саме правило, але з невеличкою відмінністю: співпрацює, але в разі ошукання іншим гравцем пробачає з імовірністю X%. Тож саме ця змінна величина X дозволяє встановлювати різний ступінь «поблажливості» гравця.

**«Нетяма»**

Також відомий як Павлов, або «Переміг-залишайся, Програв-змінюйся».

**«Сучасні засоби […] тільки примножують непорозуміння»**

Мені лише трохи за двадцять. Не знаю, чому завжди здається, що я — старий буркотливий дідуган, що погрозливо стрясає кулаком до хмари. Хай так, байдуже, почитайте-но книжку Нейла Постмана [«Бавимось до смерті»](https://www.amazon.com/Amusing-Ourselves-Death-Discourse-Business/dp/014303653X) (1985 року). Вона про те, як використовувані нами засоби спілкування непомітно точать нашу культуру («повідомленням є сам носій»), і про те, як засоби, спрямовані на хутке поширення швидких відомостей (ТБ у 1985-му, а в наш час суспільні мережі), робить наше мислення спрощеним і короткостроковим.

І хоча я не поділяю *геть усього*, що в сказано книзі, вона справді відкриває очі на деякі речі й напрочуд передбачлива, як для 1985-го. Втім, його випад щодо Вулиці Сезам є дещо дивним.

**«Розвивайте стосунки, шукайте обопільної користі, будьте щирими»**

Ці поради з мого боку можуть мати вигляд нечемної поблажливості, тож я, коли Ваша ласка, буду цілком відвертим: особисто мені *не властива* жодна з цих чеснот. Я не дуже вправний у нав'язуванні дружніх зв'язків, понадто із тими, хто має відмінні від моїх політичні переконання. Я часом забуваю про обопільні перемоги, повертаючись до мислення «з нами чи проти нас» й судження в той самий спосіб. А крім того я досі жахливо висловлюю свої думки.

Та я прагну це виправити. Це важко. Вибудування миру й довіри в світі, з низин до вершин то справа дуже непроста.

І саме тому воно того варте. &lt;3
